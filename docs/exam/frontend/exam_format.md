---
title: Format
description: How the exam is structured
layout: default
nav_order: 2
parent: Frontend
grand_parent: Exam
permalink: /exam/frontend/exam-format
---

# Frontend Eksamen Juni 2025

Den mundtlige eksamen i Frontend bliver gennemført som en individuel eksamen, hvor du vil blive bedt om at besvare spørgsmål relateret til emnerne JavaScript, React, sikkerhed, routing og styling.

Tid og sted findes på Wiseflow.

Der er 30 minutter til rådighed per studerende, og de forløber på følgende måde:

1. **Træk et spørgsmål**: Vi har på forhånd udleveret [13 spørgsmål](./exam_questions.md) med delspørgsmål, og du vil som det første trække ét af disse spørgsmål i eksamenslokalet. Dette spørgsmål vil være grundlaget for din eksamenspræstation.

2. **Gennemgang af spørgsmål**: Der er ikke nogen forberedelsestid. Så du går umiddelbart i gang med at besvare spørgsmål og delspørgsmål fra en ende af. Undervejs vil du blive bedt om at uddybe dine svar og forklare dine tanker og overvejelser.

3. **Opfølgende spørgsmål**: Når du på et tidspunkt er færdig med at besvare spørgsmålene, vil vi gå videre til uddybende spørgsmål, hvor du kan blive bedt om at forklare dine svar yderligere eller diskutere relaterede emner og læringsmål.

4. **Afslutning**: Eksamen afsluttes, når alle spørgsmål er besvaret, og der ikke er flere opfølgende spørgsmål. Du skal herefter tage ALLE dine ting og forlade lokalet mens vi voterer. Derefter vil du blive kaldt ind igen for at få din karakter og en kort feedback på din præstation.

## Tips & Tricks

- **Forberedelse**: Gennemgå de 13 spørgsmål grundigt og sørg for, at du forstår hvert emne. Øv dig i at besvare spørgsmålene klart og præcist. Brug tid på at tænke over, hvordan du kan uddybe dine svar med eksempler og forklaringer. Sørg for at have en god forståelse af de grundlæggende koncepter inden for JavaScript, React, sikkerhed, routing og styling. Sørg også for at kunne demonstrere din viden gennem kodeeksempler, hvis det er relevant. Specielt er vi interesserede i at se eksempler fra SP-3 koden, hvor det overhovedet er muligt.

- **Præsentation**: Under eksamen er det vigtigt at kommunikere klart og tydeligt. Hvis underviserne stiller spørgsmål, så tag dig tid til at tænke over dit svar, og spørg hvis noget er uklart. Det er helt i orden at bede om præciseringer eller yderligere information, hvis du ikke forstår et spørgsmål. Generelt er det en god idé at have agenda, illustrationer, modeller og  diagrammer i en Powerpoint-præsentation, som du kan bruge til at understøtte dine svar. Til gengæld fungerer kode dårligt i Powerpoint, så det er bedre at have det i en editor, som du kan vise på skærmen og som du kan afvikle.

- **Teknisk udstyr**: Sørg for at have dine eksempelkode klar i en editor allerede inden du kommer ind i eksamenslokalet (CL-3.7). Det anbefales også at du har prøvet at tilslutte din laptop til skærmen i lokalet på forhånd, så du er sikker på at det virker. Hvis alt går galt må vi projicere din skærm via skærmdeling i Zoom, så sørg for at have Zoom installeret og klar til brug.

- **Læringsmål**: Gennem frontend-kurset har vi arbejdet med en række læringsmål, som du kan finde under hver uge. Det kan være en god idé at løbe igennem målene under repetitionen. Det kan være de giver en lidt anden vinkel på emnerne, som kan hjælpe dig med at forstå dem bedre. Men det er selvfølgelig ikke et krav, at du kan alle læringsmål udenad - men det kan være en god idé at have dem i baghovedet, når du forbereder dig.
  - **Uge 1**: [Læringsmål](../../frontend/javascript_react/learningobjectives.md)
  - **Uge 2**: [Læringsmål](../../frontend/react_2/learningobjectives.md)
  - **Uge 3**: [Læringsmål](../../frontend/react_3/learningobjectives.md)
  - **Uge 4**: [Læringsmål](../../frontend/react_4/learningobjectives.md)
